سلام عليكم
ازيكم يا شباب
كنت حابب اتكلم عن تعليقات البوست الاول
post 1:English ممكن تلاقيه هنا
1- اية اسم المركز ؟
شباب الهدف مش انى اقولك مكان معين و تمشى ورايا
انا حاولت فى البوست اديك كل المعلومات اللى تمكنك من الاختيار
انا عاوزك انت تعرف تطلع الصح من الغلط، تعرف الناس اللى بتعلم فعلا
من الناس اللى واخدها سبوبة
تعرف ازاى تدخل فى مجال جديد عليك و تطلع الحد الكويس عشان تتعلم منه
ف مش حابب صراحة اقول اسم المركز و لكن خلينا نتكلم و نتناقش سوا انزل و قابل الناس و اسئل عن المحتوى و الفايدة ، و المحاضر و مؤهلاته
و لو احترت ، اكتب سؤالك و خلينا نفكر مع بعض ازاى ناخد القرار
اخر حاجة الموضوع دا مش هاتعمله مرة واحدة
الموضوع دا هيتعمل تقريبا فى كل حاجة هتتعلمها
ف ركز انك تتعلم المهارة دية على قد ما تقدر و انا معاك فى اى وقت
2- طيب مش ممكن اغلط او اختار غلط ؟
ايوة عادى جدا اية المشكلة ، انك تغلط بعد ما تعمل احسن ما عندك و بعد استخدام كل المعلومات اللى تعرفها مش حاجة وحشة ابدا
دا خبرة و مهارة هتزود لك و تغير حياتك ، و مفيش مجهود بيضيع
و عامة اللى بيحاول بيغلط ، اللى مبيغلطش هو اللى عمره ما حاول
2- لا تكن مثل حزلقوم
حزلقوم لما اتسال بتعرف تسوق ؟ كانت اجابته ( و الله مش متاكد ، مش يمكن لما اجرب اطلع باعرف)
فى للاسف ناس ماشية بنفس المبدا ، و عليه ان مكنتش اخدت كورسات انجليزى قبل كدا و اتدربت على انك تتكلم بالساعة و الساعتين بطلاقة، فانت محتاج تتعلم المهارة دى و انت مش بتعرف تتكلم انجليزى كويس
فكرة انى اقرر انى كويس من نفسى مش احسن حاجة
لان المشكلة ساعتها انك مش حاسس بالمشكلة
3-ابعد عن انك تضل حد بغير علم.
شباب مفيش حد فريش يجاوب على حد فريش فى سؤال مصيرى زى يعمل اية ، يتعلم اية ، يتعلم فين
اجابة السؤال امانة كبيرة جدا، اجابة بتاثر فى تفكير واحد و مجهوده و فلوسه و مستقبله
انت ممكن تدى حد اجابة انت شايف انها صح ، تبهدل حد لسنين كتير و تبعده عن الطريق الصح ، حتى لو نفعت معاك فممكن تكون نفعت فى ظروفك انت او شركتك انت و دا مش بيمشى فى باقى السوق
انت ك فريش غالبا محتاج النصيحة زيه بالظبط .
طول ما انت معندكش خبرة او خبرة صغيرة ، فغالبا كلامك غلط ، تصوراتك مش مظبوطة ، معندكش ادنى تصور للواقع اللى بيحصل فى الشركات ( و اللى هو مش مثالى خالص و لا ماشى بنمط تفكير واحد )
من احد مشاكل الجروب هنا ، ان الناس بتتسرع فى الرد من غير علم ، الجروب ممتاز و قديم جدا و للاسف السلوك دا خلى ناس خبرة كتير تكره تنزل محتوى بسبب الهجوم اللى بيحصل
ليه واحد خبرة سنين كتير مجتهد و شاطر فى شغله يجى ينزل بوست هنا يلاقى الناس بتعترض عليه و تغلط كلامه بدون علم
و عشان كدا لاقينا بوستات كتير بتبدا "انا عادة مش بتكلم هنا كتير ، بس فى معلومة مهمة محتاج اقولها"
نسمع يا شباب و نحاول نجتذب تانى الناس دى، لان رايهم مهم و قيم
4- بس دا المطلوب ؟
لا طبعا ، دا نص المجهود، و النص التانى هو الاهم (حسن التوكل على الله)
انت دلوقت اخترت مكان
النية و الاحتساب (يا رب انوى بذلك ان اكون انسان نافع ، افيد الناس بعلمى و اساعد نفسى ماديا و اساعد غيرى )
ادعى دعاء الاستخارة ، و حسه جدا و انت بتطلبه من ربنا جدا
او حتى تدعى بمحتواه
(يا رب انت العليم انت الحكيم ، ان كان الامر دا فيه خير ليا ف سهله ليا ، و ان كان فى شر ليا فابعده عنى )
الاهم الصدق فى الدعاء و التضرع و الاحسن الالتزام ب صيغة الدعاء بس الصدق اهم
العلم رزق ، اطلب العلم من الله ، يا رب علمنى يا رب فهمنى ، يا رب سهل العلم عليا و ارزقنى الصبر على التعلم
التوفيق من الله ، فاسال الله التوفيق و التيسير و السداد
انك تروح المكان و تلاقى الكورس هيبدا --> دا تيسير
ان احسن حد فى المكان يكون هو اللى هيدى الكورس --> دا تيسير
ان المعاد يناسبك --> دا تيسير
ان فلوس الكورس تكون موجودة و متاحة --> دا تيسير
فاسئل الله التيسير و التوفيق
(اللهم لا سهلا الا ما جعلته سهلا و انت تجعل الحزن ان شئت سهلا )
(يا رب يسر لى امرى يا رب ، يا رب وفقنى يا رب أعنى )
احنا محتاجين ربنا فى كل حياتنا يا شباب اكتر من ما نتوقع
و خليك ديما موصول بربنا (تعرف الى الله فى الرخاء ، يعرفك فى الشدة)
ادعى كتير بكل اللى تتمناه ، ربنا كريم جدا
ف حاجات متتوقعش انها ممكن تحصل و تلاقيها جاية لك سهلة و ميسرة
مفيش حاجة بعيدة على ربنا
(وإذا سألك عبادي عني فإني قريب أجيب دعوة الداع إذا دعان)
مش دعوة المؤمن و لا دعوة الملتزم
<دعوة الداع>
فى مواقف كانت فعلا صعبة و مأزمة و محلهاش غير الدعاء
ربنا ييسر لنا امورنا جميعا يا رب و يرزقنا الرشد
