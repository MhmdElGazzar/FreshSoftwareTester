بناء على البوست اللى فات 
هنبدا سلسلة بوستات تساعد الناس اللى لسه بتبدا انها ترتب دماغها و تستثمر مجهودها فى المكان الصح 
بوست 1 : كيف الطريق؟
مبدئيا خلينا نحدد الافتراضات اللى هنعملها 
- خريج حاسبات او هندسة حاسبات (فريش) 
- الخريج دا بيدور على المكان اللى يبدع فيه و يحس بقيمته، مش اى شغلانة و السلام 
- متاح عنده وقت و مجهود يأسس نفسه فيه 
- بيدور على سالرى عالى فى السوق 
الاجابة على حد علمى 
1- اللغة: اللغة من اهم الاشياء اللى هتفرق معاك خصوصا فى السالرى، فى شركات فى مصر مش بتحتاج اللغة بس مؤخرا مش دا الشائع و مش بيدفعوا سالرى منافس 
اى لغة؟ الاساسى انجلش 
فى شركات بتحتاج فرنساوى و المانى بس مش شرط 
انا شخصيا اتعلمت فرنساوى و المانى و انجليزى 
الانجليزى مستغناش عنه فى اى مكان 
الفرنساوى و الالمانى شركات محدودة جدا ، و زى ما قولت مش معيار رفض 
يعنى مرفضوش حد عشان هو مش عارفهم، و انى عارفهم سهل العمل بالنسبة الى، بس مش اللى يساوى ابدا حجم الفلوس و الوقت اللى راح فيهم 
كمان المرتبات بالنسبة للسوق مكنتش الاعلى 
طيب تعلم الانجلش: انت محتاج تكون بتتكلم كويس بتعرف تعبر عن افكارك بطلاقة 
هل الاكسنت مهمة؟ الاكسنت مريحة ليك و لهم و بتفرق فى القبول 
شخصيا لو قدامى اتنين تكنيكال واحد بيتكلم كويس و نطقه كويس و التانى نطقه بيتعبنى اكيد هاخد الاول 
الى اى حد الاكسنت مهمة ؟ الى الحد الجيد او جيد جدا 
مش مطلوب منك تنطق الظبط زى الامريكان و الانجليز و تقلد طريقتهم و تفاصيلهم 
بس انت عارف النطق الصح لمعظم الحروف (متعلم مش مفترض انك عارفهم)، ال intonation للكلمة و الجملة و ال schwa sound 
فى حاجات تانى بس تقريبا كدا هتنطق و تتفهم كويس و محدش هيعانى معاك 
الطلاقة الى اى حد؟ الى اقصى حد ممكن، انت محتاج تشرح موقفك فى الشغل و خاصة اوقات الازامات 
1- لو مش بتعرف تشرح او تفهم الناس انت بتعمل اية 
2- لو مش بتعرف تدير حوار و تبرر موقفك 
3- لو مش بتعرف تقدم اقتراحات بطلاقة 
هتتعب جدا ، او هتشيل مواقف مش بتاعتك او مواقفك هتتعك منك و مش هاتعرف تصلحها 
طيب انا عملتها ازاى ؟ 
انا جربت كورسات و فيديوهات و اسامى كتير 
اللى نفع معايا سنتر كان بيجيب اجانب من بره و سعره كان  معقول 
كنا بنحضر مرتين فى الاسبوع المرة 3 ساعات و كان كلهم شغل و مناقشات و حوارات و ندافع عن افكارنا و نعمل برزنتيشنز و غيرها و انهيت هناك بكورس pronouncation 
لدرجة انى كنت بانزل اكلم الناس فى الموصلات انجلش لحد ما الاحظ ان فى حاجة غلط و اقلب عربى 
, و الحمد لله رب العالمين من بعدها ما اترفضتش فى انترفيو بسبب الانجلش 
---------------------------------------------------
طيب هى اية مشكلة الانجلش عندنا ؟
اننا اتعلمناه غلط بنطق غلط
فى الكلية المحاضرات كانت خليط من عربى و انجليزى 
ف فكرة الشرح و الربط بين الجمل ضايعة تماما 
و فى نفس الوقت اتعرضنا لكميات كبيرة من الانجلش فى كورسات او محتوى اجنبى فتشعر انا للغة مش بعيدة عنك 
بالاضافة لبعض مركز الكورسات التى لا تقدم محتوى مفيد ، فبتشعر بالتردد 
او تحس انك كويس 
تحصل المشكلة فى الانترفيو
hello Mohamed, this ... from xyz company 
could you please give me a brief introduction about yourself?
بعديها لحظات من الصمت او التردد و الاجابة غير المرجوة 
طيب اعرف من اين السنتر المحترم ؟
اختبار تحديد المستوى بمبلغ قليل و محتمل 
مش محتاج تحجز قبل تحديد المستوى 
المركز معندوش مشكلة انك تحضر محاضرة تجرب و تشوف المحاضر بدون تكلفة 
ممكن تحجز مستوى واحد لو حابب 
المحاضر مستواه ممتاز و متقن للغة ، يعجبك ، تتمنى تكون زيه بالظبط
(يا ريت المحاضر فيه اجنبى )  
مفيش كورس كويس  منحة او ب 75 جنية 
بالاضافة لسمعة كويسة و ناس تكون جربته و شكرت فيه 
و ابعد تماما عن الاعلانات اغلبها كذب، الشاطر مركز فى شغله و نتيجته بتتحس و بتظهر ع الناس 
ايوة بيعمل علانات بس مش بتكون الاقوى و لا الاحلى 
لان مجهوده رايح فى الشغل 
--------------------------------------------------
دا خلاصه موضوع اللغة، كنت جامعة حكومة ، الانجلش بتاعى جرامر كويس (كنت بانجح فى تحديد المستوى ) ، ف اللى اتعلمته انى اكتب و افكر بالانجلش و بدا اتكلم براحتى 
فى ناس بيبقى الجرامر لسه محتاج مجهود، او مسمعش انجليزى كفاية يخليه يقدر يتعامل فى محاضرة 3 ساعات انجليزى 
فشوف مستواك فين و اتعامل على اساسه 
تحت شوية فوق شوية هزود خطوات او هتقلل خطوات عن الموجود فى البوست
البوست القادم باذن الله عن النقطة 2  ISTQB
